Kvantová chemie dává návod na výpočet vlastností molekul a materiálů
pouze s pomocí základních fyzikálních konstant. Nadšení nad krásou
chemie ukryté v jediném vzorci nebylo vždy sdíleno. V roce 1830 Auguste
Comte napsal:

> Každý pokus o~zavedení matematických metod ke studiu chemických problémů musí být považován za hluboce iracionální a odporující duchu chemie. Jestliže by matematika měla hrát někdy významnou úlohu  v~chemii -- úchylka naštěstí málo pravděpodobná -- vedlo by to k~rychlé degeneraci této vědy.

Ale již o sto let později (1929) píše zakladatel relativistické kvantové
mechaniky Paul Dirac:

> Přesně to je hlavní mise kvantové chemie. Zákony chemie v principu
známe, ale s konkrétními aplikacemi se trápíme (a radujeme) přes 80 let.
Věříme, že alespoň část posluchačů se na někdy trnitou cestu kvantové
chemie vydá s námi. Jsme si navíc skoro jisti, že totéž by dnes učinil
i Auguste Comte, pokud by se znovu narodil.

Jak tento text vznikal?
-----------------------

Předkládaný text je komunitním dílem, které vzniklo na základě přednášek
z kvantové chemie na VŠCHT Praha. Na jeho tvorbě se od roku 2014
podílelo větší množství autorů, ať již studentů a spolupracovníků
Laboratoře teoretické fotodynamiky či studentů předmětu. Skripta přitom
nejsou uzavřena dalším úpravám od nové generace studentů – je
dlouholetou zkušeností, že jedině učením někoho jiného se dá něco nového
naučit. Významný český chemik Otto Wichterle sice kdysi poznamenal, že
žádný kolektiv ještě nevytvořil operu. Kdyby ale viděl třeba dnešní
Wikipedii, možná by vytvořil tým i na tu operu.

Co potřebuji znát, než se pustím do studia?
-------------------------------------------

Předpokládáme znalosti matematické analýzy v rámci úvodních kurzů na
VŠCHT Praha. U studentů předpokládáme alespoň rudimentární znalost
kvantové mechaniky v rozsahu základních přednášek z Anorganické chemie
I a II, případně Fyziky II a Teoretické chemie, základy kvantové teorie
jsou ale stručně shrnuty.

Co ve skriptech chybí a co přebývá?
-----------------------------------

Text je pouze úvodem. Nejsou pokryty formálnější partie kvantové chemie,
pokročilejší techniky založené kupříkladu na formalismu druhého
kvantování a nepříliš důkladně se zabýváme detaily kvantově chemických
algoritmů. Řada oblastí pouze nastíněných v našem kurzu je však dále
probírána v navazujících přednáškách z molekulového modelování,
výpočetní chemie či molekulové spektroskopie. Text naopak obsahuje
pasáže, které nejsou přednášeny – například kapitoly o molekulové
symetrii či pevných látkách. Přidáváme je pro úplnost pro zájemce.

> Dokonalost spočívá v maličkostech, ale dokonalost není maličkost.

Citátem Michelangela Buonarrotiho uvedl jeden z recenzentů, prof. Jiří
Kolafa, impozantní sbírku nejrůznějších chyb nalezených v našem textu.
Další řadu chyb nalezl dr. Ondřej Demel. Oběma recenzentům jsme
zavázáni, textu velmi pomohli. Děkujeme i studentům předmětu Kvantová
chemie za pozorné a kritické čtení. Čtenář přesto objeví řadu dalších
překlepů, gramatických pochybení, typografických nešvarů či docela
normálních nesmyslů. Budeme za upozornění na chyby vděčni a
v elektronické verzi je budeme průběžně upravovat.

Kde najdu errata a aktuální verzi skript?
-----------------------------------------

Na stránkách ![](http://photox.vscht.cz/education.php) naleznete aktuální
verzi tohoto textu, v barvě i černobíle. Text bude k dispozici také na
oficiálních stránkách předmětu
<https://ufch.vscht.cz/studium/mgr/kvantova_chemie>. 

Za autory Eva Muchová a Petr Slavíček
